XKVX009 - Tutkimusviestinnän perusteet &middot; Sami Mäkelä <span style="float:right">23.05.2022</span>

# Oppimispäiväkirja osa C

## Millainen kirjoittaja olen?
Kniivilän, Lindblom-Ylänteen ja Mäntysen Tiede ja teksti -kirjassa esiteltiin erilaisia kirjoittajien arkkityyppejä kategorisoituna pitkälti heidän kohtaamien haasteiden kautta. Tunnistan itseni useammasta esitellystä arkkityypistä, kuten varmaan suurin osa lukijoista muutoinkin. Sanoisin, näistä määritelmistä minua kuvaa varmaankin lähinnä **luova** ja **perfektionistinen** kirjoittajatyypit.

Minulle on usein sanottu, että pyrin täydellisyyteen. Se on ehkä yksi haaste, mutta mielestäni olen jonkin verran onnistunut päästämään tästä irti viime vuosina. Aloittaminen ja työskentelyn ylläpito on silti haastavaa sen takia, että yritän tehdä asiat *"helposti* tai *oikein*, joka ADHD:n kanssa yhdistettynä johtaa siihen, että en tee juuri mitään ennen kuin on aivan absoluuttisen pakko. Se ei ehkä mene ihan tuohon vetkuttelevaan kuitenkaan, minun kohdallani prokrastinointi ei ole tahallista, kulutan paljon aikaa ajatustyöhön, joka ei kuitenkaan konkretisoidu kirjoitettuun muotoon.

Samaistun vahvasti myös luovan kirjoittajan romantisoituun näkemykseen luovuudesta ja allekirjoitan tämänkaltaista ajattelua luovuudesta ylipäätäänsä. Olen vapaa-ajalla muusikko ja taiteilija ja minulla on sitä kautta muodostunut tietyntyyppinen eetos luovuuteen, joka heijastuu myös minun akateemiseen elämääni.

## Kirjoitusprosessin vaiheet

### Luonnostelu
Kirjoitusprosessin ensimmäinen vaihe lähtee todennäköisesti luonnostelusta. Aloittaminen on itsessään minulle vaikeata, joten koen luonnostelun myös melko vaikeaksi. Olen melko huono dokumentoimaan ajatustyötäni, etenkin, mikäli tätä on ajatustyötä on tarkoitusta kyetä hyödyntämään myöhemminkin. 

Lähden helposti rönsyilemään, poukkoilemaan ja satunnaisesti uppoudun sivuraiteille, joten kadotan myöskin kokonaiskuvan siitä, mitä olen tekemässä. Tämä vaikuttaa myös luonnosteluvaiheeseen siten, että minun on vaikea kuratoida ja läpikäydä työn tarvitsemat materiaalit.

### Tekstiversion kirjoittaminen
Tekstin tuottaminen on hieman helpompaa, kun aloituskynnys on ylitetty. Tuotan kohtuullisen hyvää tekstiä jo ensimmäisellä kirjoituskerralla ja minun on helpompi ajatella kokonaisten lauseiden kautta. Teen kielihuoltoa ehkä hieman liian säntillisesti tässä vaiheessa, mutta en yleensä jää jumiin lauserakenteiden ja oikeiden sanavalintojen kanssa. 

Pyrin aina lähestymään kirjoitettua työtä materiaalin esittämällä tavalla, eli avaan tulevaa sisältöä pääpiirteittäin otsikoittain ja tarkennan muutamalla sanalla tai virkkeellä, mitä olin ajatellut myöhemmin tähän kirjoittaa.

### Palautteen hakeminen
Palautteen hakeminen on minulle helppoa. Hyödyn mielettömästi palautteesta, sillä yksi suurimpia kirjoittamiseen liittyviä ongelmia joita kohtaan liittyy nimenomaan omaan epävarmuuteen siitä, että kirjoitanko oikeasta, aiheesta riittävän kattavasti ja ja laadukkaasti. Työskentelyni on muutenkin parhaimillaan töissä, joissa minulla on ollut matalalla kynnyksellä ollut mahdollisuus olla yhteydessä työn ohjaajaan. Ulkoinen varmistus siitä, että työ vastaa sille asetettuihin tarpeisiin on suurempia motivaattoreita oman kirjoittamiseni kohdalla.

Olen itseasiassa saanut sovittua yliopiston kanssa yksilöllisistä järjestelyistä, joissa yksi työskentelyäni helpottavina toimina on mahdollisuus kurssin tai työn ohjaajan kanssa osittaa tulevat työt pienempiin tehtäviin sekä mahdollisuus välipalautteeseen.

### Muokkaaminen
Muokkaaminen on haastavaa. Se ei ole mikään ylitsepääsemättömän haastava vaihe, mutta tiedostan, että minulla on siinä selkeästi paljon, jossa voisin suoriutua paremmin.

Muokkaamisvaiheessa minulla on työstä riippuen joko selkeä kuva työn tulevista työstötarpeista tai saatan olla tyystin hukassa. Minulle on toisinaan haastavaa laajentaa työtä uusien materiaalien pohjalta tässä vaiheessa. Minulle on usein myöskin vaikeaa karsia tekstiä ja viilata työn kaipaamaa *"punaista lankaa"*, mikäli se ei ole jo kovin selkeästi esillä.

Kirjoitetun työn kieliasu on yleensä melko luettavaa ja ymmärrettävää. Käytän jonkin verran sivistyssanoja, jotka ovat yleisempiä ilmauksia spesifimpiä, mutta minulla esimerkiksi ei ole tapana viljellä tavattomia määriä jargonia termejä esittelemättä.

### Viimeistely
Viimeistely onnistuu minulta yleensä ihan hyvin. Minulla on ihan hyvä silmä kielioppivirheille, vaikkakin pilkutusta voisin kerrata kerran jos toisenkin. Osaan muokata lauseenjärjestyksiä hyvin luettavaan muotoon ja tekstini on tyypillisesti hyvin soljuvaa ja kuuleman mukaan miellyttävä lukea. Minulla ei siis ole viimeistelyn suhteen ongelmia.

## Kehittämistoimet

Tunnistan selkeästi omia haasteitani. Jään usein aloitusvaiheeseen jumiin ja teen paljon työtä ilman, että saan mitään konkreettista aikaiseksi. Tähän auttaisi se, että pyydän aikaisemmin apua ja sparraan esimerkiksi työn ohjaajan kanssa. Tähän auttaisi myös se, jos ideoin aluksi työn raakaversiota jonkun kanssa. Itsenäisesti toimiessani jään usein jumiin enkä usko, että minulla on keinoja selvitä niistä itsekseni kuin vain ajan kanssa ja deadlinejä hipomalla.

Koitan myös matalammalla kynnyksellä tuottaa edes jotain materiaalia paperille ja aloittaa vajaavaisin tiedoin ilman, että vaadin itseltäni liikaa ja sitä, että aloitan ns. *oikein*.